
روش‌های پیشگیری از بارداری|توضیحات|"پیشگیری از بارداری ناخواسته از جمله حقوق باروری است. هر زنی حق دارد برای تعداد و زمان فرزند‌آوری خود تصمیم بگیرد. تاکنون روش‌ها و وسایل پیشگیری از بارداری بر مسوولیت زنان تأکید داشته اند و مردان از روش طبیعی یا کاندوم استفاده می‌کنند.

 پیشگیری از بارداری شامل وسایل و روش های متعددی است که فرد می تواند برای پیشگیری از حاملگی از آنها استفاده کند. پزشکان، مأمورین بهداشت و سلامت، ماماها و پرستاران می توانند اطلاعات مفیدی راجع به روش‌های جلوگیری از بارداری در اختیار شما قرار دهند. انتخاب روش‌های پیشگیری از بارداری بستگی به عواملی مانند سلامتی فرد، نوع و میزان فعالیت جنسی، تعداد شرکای جنسی و میل به فرزنددار شدن در آینده دارد. میزان اثربخشی بر اساس تخمین های آماری، نکته کلیدی دیگری است. برای انتخاب بهترین روش پیشگیری از بارداری، باید به پزشک، خانه بهداشت یا درمانگاه‌ها مراجعه کنید تا از عوارض هر روش و مزیت‌های آن به خوبی آگاه باشید.

برای مطالعه درباره روش‌های متنوع پیشگیری از بارداری به موضوع‌ها برگردید.
"
|روش پیشگیری طبیعی|روش پیشگیری طبیعی یعنی دوری از نزدیکی در دوره‌ای که تخمک آماده لقاح است. درست است که با اجتناب از نزدیکی جنسی طی دوران تخمک گذاری، می توان از بارداری جلوگیری کرد، اما این روش بسیار نامطمئن است. زیرا هم طول چرخه و هم زمان تخمک گذاری در افراد متفاوت است و هم شرایط محیطی می‌تواند بر طول چرخه قاعدگی و زمان تخمک‌گذاری تأثیر بگذارد. برای تعیین دوره تخمک‌گذاری از روش‌هایی چون اندازه‌گیری و ثبت تغییرات درجه حرارت بدن استفاده می‌شود.
|روش بیرون ریختن اسپرم|اگر مقاربت جنسی قبل از آنکه انزال صورت گیرد قطع شود، ممکن است از بارداری جلوگیری شود، چون اسپرم فرصت تماس با تخمک را پیدا نمی‌کند. اما این روش هم مثل روش پیشگیری طبیعی بسیار نامطمئن است. بعضی از اسپرم‌ها می توانند قبل از آنکه انزال صورت گیرد وارد مهبل شوند. اسپرم موجود روی پوست اطراف مهبل هم می‌تواند وارد مهبل شود. این روش برای پیشگیری از بیماری‌های آمیزشی به هیچ وجه مناسب نیست.
|کاندوم|"کاندوم مردانه یک پوشش لاستیکی نازک است که روی آلت مردانه در حال نعوظ کشیده می شود. پیش از استفاده از کاندوم باید مطمئن شوید که تاریخ مصرف آن نگذشته و سالم باشد. هرگز کاندوم را با دندان یا سایر اشیا تیز باز نکنید، چراکه کوچکترین برشی می‌تواند کارکرد کاندوم را از آن بگیرد. همچنین کاندوم را باید در تمام طول مدت مقاربت جنسی نگه داشت و هرگز از یک کاندوم دو بار استفاده نکرد.  اگر همراه کاندوم از یک کرم یا کف اسپرم‌کش استفاده کنید، اطمینان از پیشگیری از لقاح افزایش میابد. به یاد داشته باشید که کاندوم فقط کاربرد پیشگیری از بارداری ندارد و شما را از انتقال بسیاری از بیماری‌های مقاربتی نیز محافظت می‌کند. در رابطه‌های جنسی مقعدی، حتماً از کاندوم استفاده کنید.

کاندوم‌های زنانه نوع دیگری از کاندوم‌ها هستند که برای مصرف زنان تولید شده‌اند و در مهبل قرار می‌گیرند تا مانع ورود اسپرم به رحم شوند. این کاندوم می تواند پیش‌ از آغاز رابطه جنسی کارگذاشته شود و پس از انزال خارج شود. این کاندوم هم از انتقال بسیاری از بیماری‌های مقاربتی پیشگیری می‌کند. به یاد داشته باشید با بریدن کاندوم‌ها به شکل یه صفحه مسطح، می‌توانید از آن به عنوان لایه محافظی در مقاربت‌های دهانی استفاده کنید و مانع انتقال بیماری‌ها شوید.
"
|قرص های ضد بارداری|"قرص های ضد بارداری معمولی بیش از ۴٠ سال است که به بازار عرضه شده اند. آنها حاوی دو نوع هورمون ترکیبی مختلف هستند: استروژن و پروژستوژن. این دو هورمون انسانی از هورمون‌هایی که توسط تخمدان ساخته می شود تقلید می کنند. قرص‌های ضد بارداری مختلف ترکیبات گوناگونی دارند و اثراتی هم بر مکانیزم هورمونی شما دارند. به شما پیشنهاد می‌کنیم برای انتخاب قرص‌ ضدبارداری حتماً با پزشک خود مشورت کنید.

قرص های ضد بارداری مانع از تخمک گذاری و چسبیدن تخمک به بافت دیواره رحم می‌شوند. چنانچه از قرص‌های ضدبارداری به درستی استفاده کنید، می‌توانید تا درصد بالایی از بارداری ناخواسته پیشگیری کنید. توجه داشته باشید که زنان سیگاری بالای ٣٥ سال یا زنان مبتلا به لخته خون، سرطان پستان، حمله قلبی یا سایر بیماری‌های قلبی و بیماری‌های کبدی نباید قرص‌های ضدبارداری مصرف کنند. هم اکنون در ایران چندین نوع قرص پیشگیری از بارداری در دسترس است و مجدداً یادآوری می‌کنیم که برای انتخاب درست قرص‌های مورد استفاده باید حتماً با پزشک خود مشورت کنید تا دچار کمترین عوارض شوید. همدم برای شما امکان تنظیم یادآوری‌های روزانه خوردن قرص‌های ضدبارداری را فراهم کرده است."
|تزریق آمپول‌های ضدبارداری |"آمپول دپوچروورا (Depo-provera) که نام ژنريک آن مدروکسي پروژسترون استاب است حاوی پروژسترون است و تزريق آن باعث می‌شود  در دوره ۱۲ هفته از بارداری پیشگیری شود. اين آمپول به نام DMPA نيز معروف است و حدود ۳۰ سال است که استفاده از آن در جهان شروع شده است.  آمپول دپوپروورا باعث توقف آزاد شدن تخمک از تخمدان‌ها می‌شود و همچنين باعث غليظ شدن ترشحات رحم شده و نمی‌گذارد اسپرم به خوبي حرکت کند و به تخمک برسد. تزریق این آمپول‌ها یکی از ساده‌ترین و امن‌ترین روش‌های پیشگیری از بارداری است، اما مهم است که با پزشک خود در این مورد مشورت کنید تا از عوارض جانبی آن با خبر باشید.  اکثر زنان می‌توانند بدون هيچ مشکلي از اين آمپول استفاده کنند اما اگر واجد یکی از شرایط زیر هستید، لطفاً قبل از استفاده از اين آمپول‌ها، اين موارد را به اطلاع پزشک خود برسانيد:

در صورتي که حامله هستيد، در صورتي که به نوزاد خود شير می‌دهيد،در صورتي که خونريزی‌های واژنی نامنظم و غير معمول دارید، در صورتي که سابقه سکته دارید، در صورتي که سابقه لخته شدن خون در رگهاي پاهايتان داشته‌ايد، در صورتي که بيماري کبدي داريد، در صورتی که بيماری قلبی يا کليوی داريد و در صورتي که سابقه افسردگي شديد دارید.
"
|کپسول های ضد بارداری زیر پوستی|این نوع کپسول ها تقریباً اندازه چوب کبریت و حاوی هورمون پروژستوژن ترکیبی هستند. آنها زیر پوست بازو کاشته می‌شوند و بسته به نوع کپسول بین سه تا پنج سال کارکرد دارند. کاشت و هم خارج کردن این کپسول‌ها در مطب پزشک یا پرستاری که دوره دیده‌ است انجام می‌گیرد. کپسول های کاشته شده مانع از تخمک‌گذاری می‌شوند و با تأثیر بر مخاط گردن رحم از رسیدن اسپرم به لوله‌های فالوپ (مجاری عبور تخمک) جلوگیری می‌کنند. کپسول‌های ضدبارداری قابل کاشت وسیله مطمئنی برای جلوگیری از بارداری هستند.
|حلقه های مسی یا آی یو دی IUD|"حلقه مسی که به سیستم درون رحمی آی یو اس (IUS) یا دستگاه درون رحمی آی یو دی  (IUD) نیز معروف است توسط پزشک در رحم قرار داده می شود. این حلقه حاوی مس است و مانع  چسبیدن تخمک بارور شده به رحم و همچنین مانع از حرکت اسپرم در رحم می‌شود و بدین ترتیب به وسیله‌ای مطمئن برای پیشگیری از بارداری به مدت پنج تا ده سال  تبدیل می‌شود. این وسیله ممکن است به پریود شدیدتر و یا توأم با درد منجر شود و یا دردهای پیش از قاعدگی و طول پریود را کاهش دهد.
"
|دیافراگم یا سرپوش|دیافراگم یا سرپوش، پوششی از جنس لاستیک و با خاصیت کشسانی است که در دهانه واژن قرار می‌گیرد تا گردن رحم و دهانه زهدان را بپوشاند. دیافراگم یا سرپوش در اندازه‌های مختلف عرضه می شود، اما اندازه آن باید توسط پزشک تعیین شود. دیافراگم باید به همراه کرم اسپرم کش مورد استفاده قرار گیرد. دیافراگم را می‌توان پیش از هر نزدیکی جنسی در مهبل قرار داد، اما توجه کنید که دیافراگم باید حتماً حداقل شش ساعت بعد از نزدیکی در مهبل بماند. از آنجا که دیافراگم بصورت فیزیکی از عبور اسپرم جلوگیری می‌کند، اکثر زنان می‌توانند از آن به عنوان یک وسیله مطمئن پیشگیری از بارداری استفاده کنند.
|اسپرم کش ها|"اسپرم‌کش‌ها به همراه کاندوم یا دیافراگم مورد استفاده قرار می‌گیرند و به تنهایی وسیله مناسبی برای جلوگیری از بارداری نیستند. آنها به شکل کرم، کف، ژل، یا شیاف تولید و عرضه می شوند. اسپرم‌کش‌ها عوارض جانبی بسیار کمی دارند اما لازم است برای استفاده صحیح از این مواد راهنمای استفاده را دقیق بخوانید.
"
|چسب های ضد بارداری|چسب ضد بارداری حاوی همان مقدار استروژن و پروژسترون است که در قرص های ضد بارداری با دوز پایین موجود است. چسب روی پوست چسبانده می‌شود و هورمون‌ها از طریق پوست وارد بدن می‌شوند. این چسب‌ها طی سه هفته متوالی (همان روز هفته) تعویض می شود. بعد از آنکه طی سه هفته متوالی از برچسب استفاده کردید، درست یک هفته استراحت بدهید و بعد از یک هفته وقفه، برچسب جدید را استفاده کنید. برچسب‌ها درست به اندازه قرص‌های ضد بارداری قابل اطمینان هستند، چرا که به همان روش مانع از تخمک گذاری می‌شوند.
|نابارور سازی یا عقیم‌سازی|نابارور سازی مطمئن‌ترین روش جلوگیری از بارداری است. انسانی که عقیم شده باشد نمی‌تواند بارور شود چرا که این عمل به ندرت برگشت پذیر است. بنابراین قبل از اقدام به نابارور سازی، لازم است کاملاً در مورد آن فکر کنید و برای این کار تصمیم بگیرید. این حق هر انسانی است که خودش برای ناباروری دائمی‌اش تصمیم بگیرد.
|روش‌های اضطراری پایان دادان به بارداری|"اگر در طول دوره  تخمک‌گذاری بدون استفاده از روش‌های پیشگیری از بارداری نزدیکی صورت گیرد، احتمال بارداری ٪٢٠ است. در صورتی که قصد بارداردی ندارید، می‌توانید از قرص‌های اضطراری پس از نزدیکی، ظرف ۷۲ ساعت بعد از نزدیکی استفاده کنید تا خطر حاملگی ناخواسته برطرف شود. این قرص‌ها که به «قرص‌های فردای نزدیکی» معروفند، حاوی دوزهای بالایی از هورمون‌های مخصوص هستند. به یاد داشته باشید که حتماً سه تا چهار هفته بعد از رابطه‌ای که خطر بارداری ناخواسته دارد، به پزشک خود مراجعه کنید و از بارداری یا عدم بارداری خود اطمینان حاصل کنید. اگر بارداری ادامه یابد، مصرف این قرص‌ها می‌تواند بدون این که به بارداری پایان دهد، برای جنین مضر باشد.

روش‌های دیگری هم برای پیشگیری از بارداری پس از نزدیکی بدون استفاده از وسایل پیشگیری از بارداری وجود دارد. متأسفانه پایان دادن داوطلبانه به بارداری، با استفاده از دارو و یا عمل‌های جراحی سرپایی که به «کورتاژ» معروف است، در ایران غیرقانونی است.

عمل‌های زیرزمینی و یا استفاده از قرص‌های تاریخ گذشته می‌تواند احتمال انتقال بیماری‌ها را افزایش دهد یا حتی جان فرد را در معرض خطر قرار دهد. سقط جنین یا پایان دادن داوطلبانه به بارداری، در صورتیکه در شرایط بهداشتی و به موقع انجام شود، آسیبی به بدن زن وارد نمی‌کند، اما بیشترین مرگ و میر زنان بعد از انجام این عمل، به دلیل غیربهداشتی بودن شرایط و خونریزی‌های شدید است. برای اطلاعات بیشتر به سایت «زنان بر امواج» http://www.womenonwaves.org مراجعه کنید.
"
بهداشت جنسی|توضیحات|"مجموعه اطلاعات این بخش از وبسایت کنترل‌اس گرفته شده است. کنترل‌اس کلینیک و آموزشگاه آنلاین برای افزایش اطلاعات در مورد عفونت‌های مقاربتی و تمام مسائل مربوط به آن است. کنترل‌اس به صورت یک مجموعه داوطلبانه فعالیت می‌کند که گروهی از پزشکان و متخصصان برجسته فارسی، انگلیسی و عربی -زبان را از دانشگاه‌ها و موسسات معتبر گردهم آورده تا اطلاعات و تجاربشان را منتقل کرده و کمکی برای بهبود آگاهی در مورد این دسته از بیماری‌ها باشند. وقتی از بهداشت جنسی حرف می‌زنیم، نه تنها از بیماری‌های آمیزشی که از سلامت باروری هم سخن می‌گوییم.

برای دسترسی به اطلاعات مربوط به روش‌های پیشگیری از بارداری به بخش مربوط مراجعه کنید. اطلاعات تکمیلی را در این وبسایت مطالعه کنید:

https://www.ctrlstd.com

پیش از این که درباره بیماری‌های آمیزشی بیشتر بدانیم، به این پرسش‌ها و پاسخ‌هاشان دقت کنید:‌

 آیا بهداشت جنسی فقط مربوط به زنان است؟
خیر! توجه و مراقبت‌های بهداشتی برای هر فردی، از هر جنس و جنسیتی از زمانی آغاز می‌شود که در معرض بیماری‌های جنسی است. این می‌تواند در مورد کودکان نیز صدق کند، چرا که متاسفانه هنوز بسیاری از کودکان مورد سو استفاده‌های جنسی قرار می‌گیرند.

رابطه جنسی برابر و امن چطور رابطه‌ای است؟
 رابطه جنسی برابر دو شرط اساسی دارد. یکی رضایت طرفین برای برقراری رابطه جنسی و دیگری اشتیاق آن‌ها. کافی نیست که شما طرف مقابل را راضی به برقراری رابطه کنید، بلکه برای تأمین لذت و سلامت رابطه، نیاز است از اشتیاق او برای برقراری رابطه مطمئن شوید. آویشن مجموعه پادکست‌هایی درباره سلامت و لذت جنسی است که روی این لینک بارگذاری می‌شوند:

https://soundcloud.com/bi-pan/sets/avishan"
بیماری‌های آمیزشی|کلامیدیا|"کلامیدیا از بیماری‌های رایج مقاربتی است. در ابتدا ممکن است متوجه نشوید که به این بیماری مبتلا شده اید، زیرا در اغلب موارد این بیماری هیچ علامت یا نشانه‌ای ندارد. درد تناسلی و ترشحاتی از واژن یا آلت تناسلی مردان ممکن است ازعلائم این بیماری باشد. این بیماری هم مردان  و هم زنان را در هر گروه سنی مبتلا می‌کند، اما شیوع آن در میان زنان جوان بیشتر است. اگر بدانید به این بیماری مبتلا شده اید می‌توانید به سادگی آنرا درمان کنید. کلامیدیا اما اگر بدون درمان رها شود به عوارض شدیدتری منجر خواهد شد.

علائم بیماری
این بیماری در ابتدا علامت و نشانه ای از خود بروز نمی دهد و معمولاً  علائم یک تا سه هفته پس از مبتلا شدن ظاهر می‌شوند. از آن جا که این علایم گذرا و خفیف هستند اکثر افراد آنها را نادیده می‌گیرند. علائم و نشانه‌های عفونت کلامیدیا عبارتند از:

سوزش ادرار
دردهای زیر شکمی
ترشحات واژنی در زنان
خروج ترشحاتی از آلت تناسلی مردان
درد در هنگام نزدیکی در زنان
درد بیضه در مردان

چه زمانی باید به پزشک مراجعه کنیم؟
اگر از واژن یا آلت تناسلی‌تان ترشحاتی خارج می‌شود یا به هنگام ادرار دچار درد می‌شوید، به پزشک خود مراجعه کنید. هم‌چنین اگر شریک جنسی شما به این عفونت مبتلا شده است، باید به پزشک مراجعه کنید چون شما هم باید تحت درمان‌های آنتی‌بیوتیکی قرار بگیرید، حتی اگر علامت و نشانه‌ای از این بیماری ندارید.

علل بیماری
 عامل به‌ وجودآورنده‌ کلامیدیا باکتری است و معمولاً از طریق رابطه جنسی واژنی، دهانی و مقعدی به دیگران سرایت می‌کند. هم‌چنین ممکن است این عفونت در هنگام زایمان از طریق مادر به نوزاد منتقل شود و باعث ذات‌الریه و عفونت‌های شدید چشمی در نوزاد شود.

عوارض
ممکن است کلامیدیا عامل بروز چنین بیماری‌هایی شود:

۱. سایر بیماری‌های مقاربتی: افراد مبتلا به عفونت کلامیدیا بیش‌تر از دیگران در معرض خطر ابتلا به سایر بیماری‌های مقاربتی‌اند؛ بیماری‌هایی چون سوزاک، HIV (ویروس ایدز).

۲. بیماری التهابی لگن (PID): عفونتPID در داخل رحم و لوله‌های تخمدان قرار دارد که به درد در قسمت شرمگاهی و تب منجر می‌شود. برای مصرف آنتی‌بیوتیک‌های داخل وریدی در زمان درمان عفونت‌های شدید به بستری‌شدن نیاز است. این عفونت می‌تواند به لوله‌های تخمدان، تخمدان، رحم و گردن رحم آسیب برساند.

۳. عفونت نزدیک بیضه‌ها: کلامیدیا به عفونت اپیدیدیم منجر می‌شود؛ اپیدیدیم لوله‌ی مارپیچی است که در کنار هر بیضه قرار دارد. این عفونت با تب، درد اسکروتل و تورم همراه است.

۴. عفونت غده‌ پروستات: کلامیدیا می‌تواند در پروستات مردان گسترش یابد. پروستات عفونی‌شده منجر  به درد در هنگام یا پس از مقاربت، تب‌ولرز، درد در هنگام ادرار و دردهای زیرشکمی می‌شود.

۵. عفونت در نوزادان: عفونت کلامیدیا می‌تواند در زمان زایمان از طریق کانال واژن به نوزاد منتقل شود. این منجر به عفونت‌های شدید چشمی و ذات‌الریه در نوزاد می‌شود.

۶. ناباروری: حتی آن دسته از عفونت‌های کلامیدیایی که هیچ علامت و نشانه‌ای از خود بروز نمی‌دهند، می‌توانند باعث ایجاد زخم و انسداد لوله‌های تخمدان بشوند که به ناباروری منجر می‌شود.

۷. آرتریت‌های واکنشی: در افراد مبتلا به کلامیدیا، خطر بروز آرتریت‌های واکنشی معروف به سندروم ریتر بیش‌تر است. آرتریت واکنشی معمولاً روی مفاصل، چشم‌ و مجرای خروجی ادرار اثر می‌گذارد.

داروها و درمان‌ها
از راه‌های درمان کلامیدیا مصرف آنتی‌بیوتیک‌هاست. ممکن است پزشک‌تان آنتی‌بیوتیک‌ها را به‌صورت تک‌دوز، روزانه و یا در ساعات مشخص به مدت ۵ تا ۱۰ روز برایتان تجویز کند. ‌

در بیش‌تر مواقع این عفونت بین یک تا دو هفته درمان می‌شود. توجه کنید که در این مدت باید از رابطه‌ جنسی پرهیز کنید. شریک یا شرکای جنسی شما هم باید تحت درمان قرار گیرند حتی اگر علامت و نشانه‌ای از این عفونت در آن‌ها ظاهر نشده باشد. در غیر این صورت، این عفونت بین شرکای جنسی منتقل می‌شود. اگر در گذشته به این بیماری مبتلا بوده‌اید و حتی اگر درمان نیز شده‌اید، ممکن است در آینده باز هم به این بیماری مبتلا شوید.


پیشگیری
مطمئن‌ترین راه پیشگیری از این بیماری پرهیز از رابطه‌ جنسی نامطمئن است.  راه‌های پیشگیری عبارتند از:

۱. استفاده از کاندوم: استفاده از کاندوم لاتکس مردانه یا کاندوم زنانه (پلی‌اورتان) در هنگام برقراری رابطه‌ جنسی خطر ابتلا به این بیماری را کاهش می‌دهد، اما از بین نمی‌برد.

۲. تعداد شرکای جنسی خود را کاهش دهید. داشتن شرکای جنسی متعدد خطر ابتلا به عفونت کلامیدیا و سایر بیماری‌های مقاربتی را افزایش می‌دهد.

۳. تست غربال‌گری: اگر از نظر جنسی فعالید یا شرکای جنسی متعددی دارید، از پزشک خود بپرسید باید هرچند وقت یک‌بار برای تشخیص ابتلا به کلامیدیا و سایر بیماری‌های مقاربتی تست غربال‌گری انجام دهید. این تست‌ها را جدی بگیرید.

۴. پرهیز از دوش واژن: زنان باید از دوش واژن پرهیز کنند، زیرا این کار باکتری‌های مفید در واژن را کاهش می‌دهد و بدین ترتیب خطر ابتلا به این عفونت افزایش میابد.

"
|سوزاک|"سوزاک عفونتی رایج است که باکتری ناقل آن از راه رابطه‌ جنسی منتقل می‌شود. معمولاً روی مجرای ادرار، دهانه‌ مقعد، گلو و در زنان روی دهانه‌ رحم تأثیر می‌گذارد. علاوه بر انتقال متداول در هنگام رابطه‌ جنسی، امکان دارد در زمان تولد از مادرِ آلوده به نوزاد منتقل شود و معمولاً به چشم نوزادان آسیب می‌رساند. این بیماری در بیش‌تر موارد علائمی از خود نشان نمی‌دهد. حتی ممکن است فرد متوجه ابتلا به این عفونت نشود. غیر از خودداری از روابط جنسی نامطمئن، استفاده از کاندوم و داشتن تنها یک شریک جنسی از بهترین روش‌های پیش‌گیری از بیماری‌های مقاربتی است.

علائم بیماری
عفونت سوزاک روی قسمت‌های مختلف بدن تأثیر می‌گذارد، اما اغلب در محدوده‌ آلت تناسلی دیده می‌شود. علایم این بیماری در مردان ادرار دردناک، ترشحات نوک آلت و درد و یا تورم در یکی از بیضه‌ها است و در زنان افزایش ترشحات واژنی، ادرار دردناک، خونریزی واژنی در فواصل بین عادات ماهانه، مثلاً بعد از مقاربت واژنی، دردهای شکمی و درد لگن است.

تأثیر سوزاک در دیگر نقاط بدن:

مقعد: علائم و نشانه‌ها شامل خارش مقعدی، ترشح چرک از مقعد، لکه‌های خون روشن روی دستمال توالت و فشارآوردن به مقعد هنگام مدفوع‌کردن است.

چشم‌ها: زمانی که سوزاک بر چشم‌ها اثر می‌گذارد می‌تواند منجر به چشم‌درد، حساسیت به نور و ترشح چرک از یک یا هر دو چشم  شود.

حلق: گلودرد و التهاب غدد لنفاوی از علائم عفونت سوزاک در حلق و گلو است.

مفاصل: اگر باکتری‌ها باعث آلودگی یک یا چند مفصل شوند (التهاب عفونی مفاصل)، ممکن است مفاصل آلوده، خصوصاً در هنگام حرکت‌کردن، گرم، قرمزرنگ، ملتهب و شدیداً دردناک شوند.

چه زمانی باید به پزشک مراجعه کنیم؟
هرگاه متوجه هرگونه علائم آزاردهنده از جمله احساس سوزش هنگام ادرار یا ترشحات چرکی از مقعد، واژن و یا آلت خود شدید به پزشک مراجعه کنید. هم‌چنین اگر تشخیص داده شد که شریک جنسی شما به سوزاک مبتلاست، به پزشک مراجعه کنید. ممکن است شما علائمی را نبینید که نیاز به مراجعه به پزشک داشته باشد، با وجود این احتمال دارد شریک جنسی خود را پس از بهبود دوباره آلوده کنید.

علل بیماری
عامل سوزاک باکتری نایسریا گونوره آ است. باکتری سوزاک عموماً در هنگام تماس جنسی و از طریق واژن، دهان و مقعد از فرد به فرد منتقل می‌شود.

عوارض
اگر سوزاک درمان نشود، ممکن است به عوارضی جدی منجر شود:

۱. نازایی در زنان : اگر سوزاک درمان‌ نشود ممکن است در رحم و دهانه‌ رحمی پخش شود و باعث التهاب لگن شود. التهاب لگن، عفونتی جدی است که نیازمند درمان فوری است. چراکه ممکن است منجر به زخم لوله‌های رحم، افزایش عوارض بارداری و نازایی شود.

۲. ناباروری در مردان: عدم درمان سوزاک در مردان موجب اپیدیدیمیت می‌شود. اپیدیدیم لوله‌ کوچک و مارپیچی واقع در پشت بیضه‌ها، محل کیسه‌های منی است. اپیدیدیمیت درمان‌پذیر است، اما اگر به آن رسیدگی نشود ممکن است به ناباروری منجر شود.

۳. سرایت عفونت به مفاصل و دیگر اعضای بدن: باکتری به‌وجودآورنده‌ سوزاک می‌تواند از طریق گردش خون به سایر نقاط بدن  از جمله مفاصل سرایت کند. از نتایج احتمالی سوزاک می‌توان به تب، اگزما، زخم‌های پوستی، درد مفاصل، تورم و سفت و خشک‌شدگی اعضای بدن اشاره کرد.

۴. افزایش خطر ابتلا بهHIV/AIDS: ابتلا به سوزاک فرد را مستعد آلودگی به ویروس ایدز می‌کند. افرادی که هم‌زمان به سوزاک و HIV مبتلایند خطر بیش‌تری برای انتقال هر دو بیماری به شریک جنسی خود دارند.

۵. ایجاد عوارض در نوزادان: نوزادانی که عفونت سوزاک از طریق مادر به آن‌ها منتقل می‌شود ممکن است به کوری، زخم روی جمجمه و عفونت‌های دیگر دچار شوند.

آماده‌شدن برای مراجعه به پزشک
اگر حدس می‌زنید که به سوزاک آلوده‌اید، بهتر است نخست به پزشک معالج خود و یا پزشکی عمومی مراجعه کنید. اگر بیماری‌تان به بروز عوارضی منجر شده است، ترجیحاً نزد متخصص بروید. از آن‌جا که در ملاقات پزشک موارد بسیاری باید بررسی شود و زمان ملاقات نیز کوتاه است، از قبل خود را برای ملاقات آماده کنید. فهرست کاملی از علایم و داروها و ویتامین‌هایی که مصرف می‌کنید تهیه کنید و پیش از ملاقات با پزشک از آمیزش خودداری کنید. به شریک جنسی خود اطلاع دهید که نشانه‌های مشکوکی را مشاهده کرده‌اید تا شریک شما نیز در صورت نیاز به پزشک مراجعه کند.

آزمایش‌ها و تشخیص بیماری
برای تشخیص ابتلا به باکتری سوزاک، پزشک از طریق یکی از راه‌های زیر نمونه‌ای از سلول‌های بدن را جمع‌آوری می‌کند:

۱. آزمایش ادرار: این تست برای تشخیص وجود باکتری در مجاری ادراری است.

۲. نمونه‌برداری از ناحیه‌ی آلوده: نمونه‌برداری از حلق، مجاری ادرار، واژن یا مقعد می‌تواند باکتری قابل تشخیص در آزمایشگاه را به‌دست دهد.

بسته‌های تست خانگی سوزاک برای زنان در دسترس است  که به‌ وسیله‌ آن از ترشحات واژن نمونه‌برداری می‌کنند و برای بررسی به آزمایشگاه‌های مشخصی می‌فرستند.

آزمایش برای تشخیص سایر بیماری‌های مقاربتی
پزشک ممکن است، با توجه به عوامل خطرآفرین در فرد، پیشنهاد دهد برای تشخیص سایر بیماری‌های مقاربتی نیز آزمایش‌هایی انجام شود. سوزاک خطر ابتلا به سایر بیماری‌های مقاربتی، به‌ویژه کلامیدیا را که معمولاً با سوزاک همراه است، افزایش می‌دهد. تست HIV نیز برای همه‌ افرادی که مبتلا به هرگونه بیماری مقاربتی‌اند، پیشنهاد می‌شود.

داروها و درمان ها

 درمان سوزاک در بزرگ‌سالان
برای درمان سوزاک در بزرگ‌سالان آنتی‌بیوتیک‌ تجویز می‌شود. به دلیل ظهور انواعی از باکتری‌های سوزاک که در برابر داروهای آنتی‌بیوتیک مقاوم‌اند، مراکز کنترل و پیشگیری بیماری‌ها، برای درمان انواع غیرپیچیده‌ این بیماری فقط تزریق آنتی‌بیوتیک سفتریاکسون را به همراه یکی از دو آنتی‌بیوتیک خوراکی آزیترومایسین یا دوکسی سایکلین توصیه می‌کنند.

بنابر برخی تحقیقات مصرف جمی‌فلوکساسین خوراکی یا جنتامایسین تزریقی هم‌زمان با آزیترومایسین خوراکی تأثیر بسزایی در درمان سوزاک دارد. این درمان برای افرادی مناسب است که به آنتی‌بیوتیک‌های سفالوسپورین (مانند سفتریاکسون) حساسیت دارند.

درمان سوزاک در شریک جنسی
شریک جنسی فرد مبتلا به سوزاک حتی اگر علائم و نشانه‌های بیماری در او بروز نکرده باشد، باید به پزشک مراجعه کند و آزمایش‌های لازم را انجام دهد. این امر به آن سبب است که حتی پس از درمان، امکان ابتلای مجدد فرد به سوزاک از طریق شریک جنسی وی وجود دارد.

درمان سوزاک در کودکان
کودکانی که از مادر مبتلا به سوزاک متولد می‌شوند، برای جلوگیری از عفونت به ناحیه‌ چشم‌ها به‌سرعت تحت درمان و مصرف دارو قرار می‌گیرند. در صورت رشد عفونت در چشم‌ها، درمان آن از طریق آنتی‌بیوتیک‌ها انجام می‌شود.

پیشگیری
در هنگام آمیزش از کاندوم استفاده کنید. پرهیز از برقراری رابطه‌ جنسی بهترین راه برای جلوگیری از ابتلا به سوزاک است. اما در صورت برقراری رابطه‌ جنسی، در تمام طول ارتباط جنسی (دهانی، مقعدی و واژنی) از کاندوم استفاده کنید.

۱. از شریک خود بخواهید اقدام به آزمایش برای بیماری‌های مقاربتی کند. از شریک جنسی خود بپرسید که آیا تاکنون برای بیماری‌های مقاربتی آزمایش داده است یا خیر. اگر نه، بپرسید که آیا حاضر است این آزمایش‌ها را انجام دهد یا خیر.

۲. با فردی که هرگونه علائم غیرمعمولی دارد، رابطه‌ جنسی برقرار نکنید. اگر هرگونه علائم بیماری‌های مقاربتی نظیر سوزش هنگام ادرار یا زخم و خارش در آلت تناسلی در شریک جنسی شما بروز پیدا کرد، از برقراری رابطه‌ جنسی با او خودداری کنید.

۳. درصورت احتمال ابتلا به سوزاک، آزمایش‌های سوزاک را انجام دهید و با پزشک خود در مورد آزمایش‌های معمول سوزاک صحبت کنید. خطر ابتلا به سوزاک در افرادی بیش‌تر است که در گذشته به هرگونه بیماری مقاربتی مبتلا بوده‌اند، شریک جنسی جدیدی دارند یا با افراد متعددی رابطه‌ جنسی برقرار می‌کنند."
|سفلیس|"سیفلیس نوعی عفونت باکتریایی‌ است که معمولاً از طریق تماس جنسی منتقل می‌شود. معمولاً این بیماری با زخمی بدون ‌درد روی آلت تناسلی، مقعد یا دهان شروع می‌شود. سیفلیس از طریق تماس با پوست یا غشای مخاطی با این زخم‌ها از فردی به فرد دیگر منتقل می‌شود.

پس از عفونت اولیه، ممکن است باکتری سیفلیس پیش از فعال‌شدن، دهه‌ها در بدن فرد نهفته باشد. گاهی ممکن است سیفلیس اولیه با تزریق یک پنی‌سیلین درمان شود. اگر سیفلیس درمان نشود، به‌طور جدی به قلب، مغز و سایر ارگان‌ها صدمه می‌زند و به مرگ منجر می‌شود. زخم‌های تناسلی مرتبط با سیفلیس احتمال آلودگی به HIV (ویروس عامل AIDS) را افزایش می‌دهد.

علائم بیماری
سیفلیس در چند مرحله رشد می‌کند و نشانه‌های آن در هر مرحله متفاوت است. اما ممکن است به دلیل هم‌پوشانی مراحل، علائم و نشانه‌ها به ترتیب ظاهر نشوند. یعنی ممکن است به سیفلیس آلوده باشید، اما سال‌ها نشانه و علامتی مشاهده نکنید.

سیفلیس مرحله‌ اولیه
نخستین نشانه‌ سیفلیس زخمی کوچک به نام «شانکر» است که در ناحیه‌ ورود باکتری به بدن ظاهر می‌شود. در اکثر افراد فقط یک شانکر ظاهر می‌شود، اما ممکن است در برخی موارد چندین شانکر شکل گیرد. بیش‌تر افراد مبتلا به سیفلیس متوجه شانکر‌ها نمی‌شوند، زیرا شانکرها بدون دردند و ممکن است در واژن یا مقعد پنهان شده باشند. شانکرها معمولاً طی شش هفته خودبه‌خود از بین می‌روند.

سیفلیس مرحله‌ ثانویه
طی چند هفته پس از بهبود شانکرهای اولیه، ممکن است دانه‌های قرمزی در بدن‌ ظاهر شود. این دانه‌ها ابتدا در بالاتنه‌ ظاهر می‌شوند و سپس تمام بدن را فرامی‌گیرد، حتا کف دست‌ها و پاها. معمولاً این دانه‌ها سبب خارش نمی‌شوند و ممکن است با زخم‌های زگیل‌مانند در ناحیه‌ دهان و آلت تناسلی همراه باشند. هم‌چنین ممکن است برخی از افراد درد عضله، تب، گلودرد و تورم غدد لنفاوی را نیز تجربه کنند. این علائم و نشانه‌ها ممکن است طی چند هفته از بین بروند یا این‌که به مدت یک سال مدام تکرار شوند.

سیفلیس نهفته
اگر سیفلیس درمان نشود، از مرحله‌ ثانویه وارد مرحله‌ نهفتگی (کُمون) می‌شود. در این مرحله هیچ‌گونه علائمی مشاهده نمی‌شود و می‌تواند سال‌ها به طول انجامد. ممکن است علائم و نشانه‌ها هرگز ظاهر نشوند یا این‌که بیماری وارد مرحله‌ سوم شود.

سیفلیس مرحله‌ سوم
حدود ۱۵ تا ۳۰ درصد افراد مبتلا به سیفلیس که درمان نمی‌شوند، ممکن است عوارضی را تجربه کنند که به «مرحله‌ سوم سیفلیس» معروف است. در این مرحله، ممکن است سیفلیس به مغز، اعصاب، چشم‌ها، قلب، رگ‌ها، کبد، استخوان‌ها و مفاصل آسیب برساند. این مشکلات ممکن است سال‌ها پس از بهبود زخم اولیه روی دهند.

سیفلیس مادرزادی
ممکن است نوزادانِ مادرانِ مبتلا به سیفلیس از طریق جفت یا در هنگام زایمان آلوده شوند. اکثر نوزادان مبتلا به سیفلیس مادرزادی هیچ‌گونه علائمی ندارند. با این وجود برخی از آن‌ها ممکن است دانه‌های قرمز روی کف دست‌ها یا کف پاهاشان داشته باشند. نشانه‌های بعدی ممکن است شامل ناشنوایی، به‌هم‌ریختگی دندان‌ها و فرورفتگی بینی باشد؛ فروافتادگی بینی حالتی است که در آن تیغه‌ بینی فرومی‌افتد.

چه زمانی باید به پزشک مراجعه کنیم؟
اگر شما یا فرزندتان ترشحات غیرعادی دارید یا زخم و دانه‌های قرمزی خصوصاً در ناحیه‌ کشاله‌ ران مشاهده کردید، حتماً به پزشک مراجعه کنید.

علل بیماری
باکتری ترپونما پالیدوم عامل سیفلیس است. شایع‌ترین راه انتقال این باکتری تماس با زخم فرد مبتلا در هنگام تماس جنسی است. این باکتری از طریق بریدگی‌های کوچک، زخم‌های روی پوست و غشای مخاطی وارد بدن می‌شود. سیفلیس در طی مراحل اولیه و ثانویه و گاهی در اوایل مرحله‌ی نهفتگی مسری است.

کم‌تر معمول است که سیفلیس از طریق تماس نزدیک مستقیم بدون محافظ با زخم آلوده (مانند بوسیدن) یا از طریق مادر آلوده به فرزندش در طی بارداری یا هنگام زایمان (سیفلیس مادرزادی) منتقل شود. سیفلیس از طریق توالت مشترک، وان حمام، لباس و قاشق و چنگال، دستگیره‌ در، استخر و وان آب داغ منتقل نمی‌شود. سیفلیس وقتی درمان شود دیگر رخ نمی‌دهد. با وجود این، اگر با فرد مبتلا به سیفلیس تماس داشته باشید، ممکن است دوباره آلوده شوید.

عوارض
اگر سیفلیس درمان نشود، می‌تواند به همه‌ بدن‌ آسیب برساند. سیفلیس خطر آلودگی به HIV را افزایش می‌دهد و در زنان موجب ایجاد مشکلاتی در طی بارداری می‌شود. درمان سیفلیس باعث پیشگیری از صدمات دیگر در آینده می‌شود، اما نمی‌تواند آسیب‌های ایجادشده را ترمیم کند یا از بین ببرد.

برآمدگی‌های کوچک یا تومورها: این برآمدگی‌ها که گوم نامیده می‌شوند، در مرحله‌ی سوم سیفلیس روی پوست، استخوان‌ها، کبد یا هر عضو دیگری از بدن‌تان رشد می‌کنند. گوم‌ها معمولاً پس از درمان با آنتی‌بیوتیک از بین می‌روند.

مشکلات سیستم عصبی
سیفلیس می‌تواند باعث بروز مشکلاتی در سیستم عصبی شود که مواردی چون سکته، مننژیت، ناشنوایی، مشکلات بینایی و جنون را در بر می‌گیرد.

مشکلات قلب و عروق
این مشکلات ممکن است شامل برآمدگی (آماس رگ‌ها) و تورم سرخ‌رگ‌ها (آئورت) و شریان‌های اصلی بدن‌ و سایر رگ‌های خونی‌ شود. هم‌چنین ممکن است سیفلیس به دریچه‌های قلب‌ صدمه بزند.

آلودگی به HIV
بزرگ‌سالانی که از طریق تماس جنسی یا سایر جراحت‌های تناسلی به سیفلیس مبتلا شده‌اند، امکان ابتلای‌شان به HIV دو تا پنج برابر بیش از سایر افراد است. ممکن است در طی رابطه‌ جنسی زخم سیفلیس به‌آسانی خونریزی کند و شرایط مناسبی را برای ورود HIV به جریان خون شما فراهم آورد.

عوارض بارداری و زایمان
اگر به سیفلیس مبتلایید و باردارید، ممکن است سیفلیس را به جنین منتقل کنید. سیفلیس مادرزادی به میزان زیادی احتمال سقط جنین، مرده‌زایی یا مرگ نوزادتان را چند روز پس از تولد افزایش می‌دهد.

آزمایش‌ها و تشخیص
سیفلیس می‌تواند از طریق یکی از آزمایش‌های زیر تشخیص داده شود:

۱. خون: آزمایش خون می‌تواند وجود آنتی‌بادی‌هایی را تأیید کند که بدن برای مقابله با این عفونت می‌سازد. آنتی‌بادی‌هایی که بدن برای مقابله با باکتری سیفلیس می‌سازد چندین سال در بدن باقی می‌مانند، بنابراین این آزمایش می‌تواند برای تشخیص عفونت فعلی یا گذشته به‌کار رود.

۲. مایع زخم‌ها: پزشک شما ممکن است نمونه‌ای کوچک از سلول‌های زخم شما را برای بررسی با میکروسکوپ به آزمایشگاه بفرستد. این آزمایش فقط در طی مراحل اولیه و ثانویه‌ سیفلیس، زمانی که زخم‌ها هنوز وجود دارند، انجام می‌شود. این نمونه‌برداری می‌تواند وجود باکتری عامل سیفلیس را آشکار کند.

۳. مایع مغز نخاع: اگر فرد به داشتن عوارض سیستم عصبی ناشی از سیفلیس مشکوک باشد ممکن است پزشک پیشنهاد دهد آب نخاع‌، موسوم به پونکسیون کمری (اسپینال تپ) کشیده شود.

 داروها و درمان‌ها
اگر سیفلیس در مراحل اولیه شناسایی و مداوا شود، به‌راحتی قابل درمان است. در تمامی مراحل، درمان ترجیحی پنی‌سیلین است؛ آنتی‌بیوتیکی که می‌تواند ارگانیسم‌های عامل سیفلیس را از بین ببرد. اگر فردی به پنی‌سیلین آلرژی داشته باشد، پزشک‌ می‌تواند آنتی‌بیوتیک دیگری را تجویز کند.

اگر از زمان ابتلای فرد به این بیماری کم‌تر از یک سال می‌گذرد،  تنها یک نوبت تزریق پنی‌سیلین می‌تواند از رشد بیماری جلوگیری کند. اگر بیش‌تر از یک سال است که فرد به سیفلیس مبتلا شده‌است، ممکن است به تعداد بیش‌تری از پنی‌سیلین نیاز داشته باشد.

پنی‌سیلین تنها داروی توصیه‌شده برای زنان باردار مبتلا به سیفلیس است. زنانی که به پنی‌سیلین حساسیت دارند، می‌توانند برای استفاده از پنی‌سیلین از فرایند حساسیت‌زدایی استفاده کنند. حتی اگر فردی در طی بارداری به دلیل ابتلا به سیفلیس تحت درمان بوده‌ باشد، نوزاد نیز باید پس از تولد تحت درمان با آنتی‌بیوتیک قرار بگیرد.

در نخستین روز درمان، ممکن است فرد به واکنش جاریش (هریکسهایمر) دچار شود. نشانه‌های این واکنش شامل تب‌ و لرز، تهوع، درد عضلات و سردرد است. معمولاً این واکنش بیش‌تر از یک روز طول نمی‌کشد.

پیگیری درمان
ممکن است پس از این‌که سیفلیس درمان شد، پزشک از فرد می‌خواهد که این اقدامات را انجام دهد:

۱. به‌طور متناوب آزمایش خون انجام شود تا معلوم شود که دوزهای معمول پنی‌سیلین جواب داده است.

۲. از روابط جنسی تا پایان دوره درمان کامل شود و آزمایش‌های خون نشان دهند عفونت برطرف شده است.

۳. فرد باید موضوع را به شریک جنسی‌ خبر دهد تا او نیز در صورت لزوم تحت آزمایش و درمان قرار گیرد.

۴. آزمایش آلودگی به HIV را انجام شود.

پیشگیری
برای پیشگیری از انتقال سیفلیس پیشنهادهای زیر را مدنظر قرار دهید:

۱. از روابط جنسی پرهیز کنید یا در این روابط تنها با یک نفر باشید. تنها راه مطمئن برای جلوگیری از ابتلا به سیفلیس، اجتناب از روابط جنسی است. بهترین انتخاب بعدی انتخاب شریک جنسی است که مانند شما علاوه بر تک‌رابطه‌ای بودن، روابط جنسی پرخطر نیز نداشته نباشد.

۲. استفاده از کاندوم لاتکس خطر ابتلا به سیفلیس را کاهش می‌دهد، البته به شرطی که زخم سیفلیس را کاملاً بپوشاند.

۳. از مصرف مواد مخدر تفریحی اجتناب کنید. استفاده‌ بیش‌ازحد از الکل و مواد مخدر، قضاوت شما را تحت‌ تأثیر قرار می‌دهد و به برقراری روابط جنسی محافظت‌نشده منجر می‌شود. غربالگری برای زنان باردار

غربالگری برای زنان باردار
ممکن است فردی به سیفلیس مبتلا شود و خود نیز بی‌خبر باشد. با توجه به تأثیرات بعضاً کشنده‌ سیفلیس بر روی جنین، مقامات بهداشتی توصیه می‌کنند که تمامی زنان باردار تست غربالگری سیفلیس را انجام دهند."
|اچ آی وی/ ایدز|"ایدز نوعی بیماری مزمن است و تهدیدی بالقوه برای حیات انسان‌هاست که براثر ویروس HIV  معروف به «ویروس نقص ایمنی انسان» به‌وجود می‌آید. این ویروس با تخریب سیستم ایمنی بدن، توانایی شخص را در مقابله با ارگانیسم‌های عامل بیماری دچار اختلال می‌کند. HIV بیماری واگیردار جنسی است. اما از راه‌های دیگری نیز انتقال می‌یابد، از جمله تماس با خون آلوده به این ویروس، انتقال از مادر به کودک در دوره‌ی بارداری، وضع حمل (زایمان) یا دوره‌ی شیردهی. سال‌ها به طول می‌انجامد تا این ویروس سیستم دفاعی شخص را تضعیف کند و بدین‌ترتیب شخص متوجه شود که به ایدز مبتلاست.

تاکنون هیچ درمان قطعی برای این بیماری کشف نشده است. اما داروهایی وجود دارد که به طرز قابل ملاحظه‌ای سرعت پیشرفت این بیماری را کاهش می‌دهد. این داروها تعداد تلفات ایدز را در بسیاری از کشورهای پیشرفته کاهش داده‌اند، اما هم‌چنان این بیماری جان بسیاری را در افریقا و بخش‌هایی از آسیا می‌گیرد.

علائم بیماری
علائم HIV با توجه به مرحله‌ بیماری متفاوت است.

عفونت اولیه (infection)
بسیاری از مبتلایان HIV، در حدود یک یا دو ماه پس از ورود ویروس به بدن‌شان با نشانه‌های شبیه به آنفولانزا مواجه می‌شوند. این بیماری موسوم به HIV اولیه ممکن است چند هفته‌ای به طول انجامد و علائم احتمالی آن بدین شرح است: تب، دردهای عضلانی، خارش و تحریک پوست، سردرد، گلودرد، زخم‌های دهانی یا تناسلی، تورم غدد لنفاوی خصوصاً در ناحیه‌ گردن، درد مفاصل، تعریق شبانه و اسهال

اگرچه علائم عفونت HIV اولیه آن‌قدر خفیف‌اند که معمولاً مورد توجه قرار نمی‌گیرند، اما میزان ویروس موجود در خون در این دوره بسیار زیاد است. در نتیجه HIV در دوره‌ اولیه بسیار بیش‌تر از دوره‌های بعدی سرایت می‌کند.

مرحله‌ بالینی نهفته
در برخی از افراد، تورم شدید غدد لنفاوی در طول دوره‌ی HIV بالینی نهفته اتفاق می‌افتد. در غیر این صورت هیچ علائم یا نشانه‌ خاصی از بیماری در این دوره وجود ندارد و HIV به‌صورت ویروسی آزاد در گلبول‌های سفید خون باقی می‌ماند.

مرحله‌ی آغازین نشانه‌های عفونت HIV
هم‌چنان‌ که ویروس به تکثیر خود و تخریب سلول‌های دفاعی بدن ادامه می‌دهد، علائم خفیف شدت می‌گیرد و علائم مزمن دیگری نمایان می‌شود. این علایم شامل تب، خستگی، تورم غدد لنفاوی (که اغلب از اولین نشانه‌های ایدز است)، اسهال، کاهش وزن و سرفه و تنگی نفس هستند.

پیشرفت به ایدز
اگر شخص مبتلا به ویروس HIV درمانی دریافت نکند، بیماری در طی ده سال به ایدز تبدیل می‌شود. هم‌زمان با پیشرفت ایدز، سیستم دفاعی بدن به‌شدت تخریب می‌شود و ویروس بدن را مستعد پذیرش سایر بیماری‌های فرصت‌طلب می‌کند؛ بیماری‌هایی که برای فردی با سیستم ایمنی سالم مشکل خاصی ایجاد نمی‌کند. برخی از علائم و نشانه‌های این بیماری‌ها بدین قرار است:

تعریق مفرط شبانه تا حد خیس‌شدن بدن
تب‌ و لرز بالاتر از ۳۸ درجه سانتیگراد به‌ مدت چندین هفته
سرفه و تنگی نفسی
اسهال شدید
لکه‌های سفید یا زخم‌های غیرعادی دائمی در دهان یا زبان
سردرد
خستگی‌های مداوم و بی‌دلیل
تاری دید یا انحراف دید
کاهش وزن
تورم و حساسیت‌های پوستی


چه زمانی باید به پزشک مراجعه کنیم؟
اگر گمان می‌کنید به HIV مبتلا شده‌اید یا ممکن است به آن مبتلا شوید، فورا به پزشک مراجعه کنید.

علل بیماری
دانشمندان بر این باورند که نخستین بار ویروسی شبیه HIV در گله‌ای از میمون‌ها در افریقا که برای غذا شکار شده بودند، مشاهده شد. تماس با خون عفونی میمون در حین کشتن و پختن او سبب شد که ویروس وارد بدن انسان شود و به HIV تبدیل شود.

چگونگی انتقال بیماری
برای مبتلاشدن به HIV باید خون، منی یا مایع واژنی آلوده به ویروس وارد بدن شود. تماس‌های معمولی مانند درآغوش‌گرفتن، بوسیدن، رقصیدن یا دست‌دادن با فرد مبتلا باعث انتقال بیماری نمی‌شود. هم‌چنین HIV از طریق هوا، آب یا نیش حشرات نیز انتقال نمی‌یابد. راه‌های انتقال این بیماری بدین شرح است:

۱. رابطه‌ جنسی:  هر نوع رابطه‌ جنسی (واژنی، دهانی، مقعدی) با فرد مبتلا چنان‌که خون، منی یا مایع واژنی او وارد بدن شود بیماری را انتقال می‌دهد. ویروس از طریق زخم‌های دهانی، بریدگی‌های مهبلی یا معقدی در طول رابطه‌ جنسی وارد بدن می‌شود.

۲. تزریق خون :  در برخی از موارد ویروس از طریق تزریق‌های خونی انتقال می‌یابد. هم‌اکنون در بانک‌های خونی منابع خونی را ازلحاظ عدم وجود ویروس HIV بررسی می‌کنند در نتیجه خطر ابتلا از این طریق بسیار کاهش یافته است.

۳. سرنگ مشترک: ویروس HIV ممکن است از طریق سرنگ آلوده به خون انتقال یابد. لوازم تزریق مواد مخدر مشترک فرد را در معرض خطر شدید مبتلاشدن به HIV و سایر بیماری‌ها از جمله هپاتیت قرار می‌دهد.

۴. انتقال از مادر به کودک: مادر مبتلا می‌تواند در دوران بارداری، زایمان یا شیردهی کودک خود را نیز مبتلا کند. اما اگر در طول دوران بارداری معالجات لازم را انجام دهد، خطر ابتلای کودک خود را تا حد چشم‌گیری کاهش می‌دهد.

نخستین بار که ایدز (HIV / AIDS) در کشور امریکا شناخته شد، آشکارا علائم آن در مردان همجنسگرا و مردانی که با مردان رابطه جنسی داشتند نمایان شد. اما این بیماری مختص گروه خاصی از انسان‌ها نیست. اکنون این بیماری به‌ وضوح بین افراد غیرهم‌جنس‌گرا نیز شایع شده است و صرف‌نظر از نژاد، جنس، سن و تمایلات جنسی افراد شایع است و  می‌تواند منتقل شود. عوامل مهمی که فرد را در معرض خطر جدی ابتلا به این بیماری قرار می‌دهد بدین شرح است:

۱. روابط جنسی محافظت‌نشده: آمیزش جنسی بدون استفاده از کاندوم لاتکس. خطر ابتلا به این بیماری در رابطه‌ جنسی مقعدی بیش‌تر از رابطه‌ واژنی است. هم‌چنین شرکای جنسی متعدد فرد را در معرض خطر بیش‌تری قرار می‌دهد.

۲. ابتلا به بیماری‌های جنسی دیگر: بسیاری از آلودگی‌هایی که از طریق آمیزش جنسی منتقل می‌شوند سبب بروز زخم‌هایی در ناحیه‌ تناسلی می‌شوند که در واقع این زخم‌ها دروازه‌ ورود HIV به بدن‌ هستند.

۳. استفاده از مواد مخدر تزریقی: افرادی که داروهای مخدر تزریقی مصرف می‌کنند غالباً از سوزن مشترک استفاده می‌کنند که آن‌ها را در تماس با خون سایر افراد قرار می‌دهد.

عوارض
ابتلا به HIV سیستم ایمنی بدن را تضعیف می‌کند و فرد مبتلا را مستعد پذیرش همه‌ انواع بیماری‌های واگیردار و انواع خاصی از سرطان‌ها می‌کند.

عفونت‌های رایجِ  همزمان HIV/AIDS
۱. سل (Tuberculosis): در کشورهای مواجه با فقر و کمبود منابع، سل از بیماری‌های مرتبط با HIV و از علل اصلی مرگ بیماران مبتلا به ایدز است. بسیاری از افراد به هر دو این بیماری‌ها (سل و ایدز) مبتلا می‌شوند. در حال حاضر میلیون‌ها نفر به HIV و سل مبتلایند و بسیاری از متخصصان این دو را بیماری‌های دوقلوی واگیردار تلقی می‌کنند.

۲. سالمونلا (Salmonella): نوعی عفونت باکتریایی است. فرد از طریق آب یا غذای آلوده به این بیماری مبتلا می‌شود. نشانه‌های این بیماری عبارتند از اسهال شدید، تب‌ و لرز، دردهای شکمی و در برخی از موارد استفراغ. اگرچه این بیماری هر شخصی را که در معرض باکتری‌های آن باشد آلوده می‌کند، بیش‌تر در افراد HIV مثبت شایع است.

۳. سیتومگال (Cytomegalovirus): عفونتی تب‌خالی است که از طریق مایعات بدن چون عرق، بزاق دهان، خون، ادرار، منی و شیر مادر منتقل می‌شود. سیستم ایمنیِ سالم این ویروس را غیرفعال می‌کند و عفونت در بدن نهفته باقی می‌ماند. اما اگر سیستم ایمنی بدن ضعیف شود، این ویروس دوباره فعال می‌شود و باعث آسیب‌ رساندن به چشم‌ها، دستگاه گوارشی، ریه‌ها و سایر ارگان‌های بدن می‌شود.

۴. کاندیدیاز یا برفک (Candidiasis):  بیماری رایجِ مرتبط با HIV است. در واقع عفونتی قارچی است که سبب تورم یا پیدایش لایه‌ی ضخیم سفیدرنگ روی غشای مخاطی دهان، زبان، مری و واژن می‌شود. کودکان علائم شدیدتری در دهان یا مری دارند که به هنگام بلع با درد و دشواری همراه است.

۵. کریپتوکوکوزیس (Cryptococcal meningitis): مننژیت تورم غشا و مخاط اطراف مغز و نخاع است. این نوع عفونت مرتبط با HIV است و مختل‌کننده‌ سیستم مرکزی اعصاب است. عامل انتقال آن قارچ‌های موجود در خاک و نیز فضله‌ پرنده و خفاش است.

۶. توکسوپلاسموز (Toxoplasmosis): این بیماری به‌صورت بالقوه عفونتی کشنده است که از طریق توکسوپلاسما گوندی (Toxoplasma gondii) منتقل می‌شود. توکسوپلاسما عفونت انگلی است که در مرحله‌ اول از طریق گربه‌ها سرایت می‌کند. این انگل را گربه‌های ناقل از طریق مدفوع خود دفع می‌کنند و سپس این انگل به حیوانات دیگر منتقل می‌شود.

۷. کریپتوسپوریدیوم (Cryptosporidiosis): عفونتی است که عامل آن انگلی روده‌ای است. از طریق نوشیدن آب یا خوردن غذای آلوده در روده‌ها و مجرای صفرا رشد می‌کند و فرد مبتلا به ایدز را دچار اسهال مزمن و شدید می‌کند.

سرطان‌های شایع مربوط به ایدز
سارکوم کاپوزی (Kaposi’s sarcoma). توموری مربوط به دیواره‌های عروق خونی است. اگرچه این تومور در افرادی دیده شده است که مبتلا به ایدز نیستند، ولی در افرادی که ایدز دارند بسیار شایع‌تر است. این تومور معمولاً به شکل بافت‌های قرمز، صورتی و ارغوانی روی پوست و دهان افراد مبتلا ظاهر می‌شود. در افرادی با پوست‌های تیره‌تر، این بافت‌ها ممکن است به رنگ قهوه‌ای تیره یا سیاه ظاهر ‌شود. هم‌چنین این بیماری روی ارگان‌های داخلی مانند ریه و دستگاه گوارشی نیز اثر می‌گذارد.

سرطان لنف (Lymphomas). این نوع سرطان در سلول‌های سفید خون پدید می‌آید و معمولاً از غدد لنفاوی شروع می‌شود. یکی از نشانه‌های شایع زودهنگام آن، تورم در ناحیه‌ی غدد لنفاوی در گردن، زیربغل یا کشاله‌ی ران فرد مبتلاست.

عوارض دیگر
سندرم تحلیل‌برنده: دوره‌های درمانی سنگین سبب می‌شود تعداد سندروم‌های تضعیف‌کننده کاهش یابد. با این حال بیماران مبتلا بسیاری از این علائم را نشان می‌دهند. این سندرم موجب کاهش حداقل ۱۰ درصد از وزن، اسهال، ضعف مزمن و تب می‌شود.

عوارض عصبی: اگرچه ظاهراً ایدز به سلول‌های عصبی آسیبی نمی‌زند، سبب عوارضی عصبی می‌شود چون گیجی، فراموشی، افسردگی، اضطراب و مشکل در راه‌رفتن. جنون یکی از عوارض عصبی رایج در این بیماری است که به تغییرات رفتاری و اختلال در عملکرد روانی منجر می‌شود.

بیماری‌های کلیوی مرتبط با ایدز: غالباً سبب تورم و التهابِ فیلترهای درون کلیه می‌شود که خارج‌کننده‌ی مایعات اضافی و مواد زائد جریان خون از طریق ادرارند .به دلیل زمینه‌ی ژنتیکی، خطر پیشرفت این بیماری در سیاه‌پوستان امریکایی بیش‌تر است. صرف‌نظر از تعداد CD4، دوره‌ی درمان ازبین‌برنده‌ی ویروس باید در افرادی صورت گیرد که تشخیص HIV AN برای آن‌ها داده شده است و تاکنون مورد درمان قرار نگرفته‌اند.

فرد مبتلا به HIV برای مراقبت از خود و دیگران باید اقدامات مراقبتی زیر را انجام دهد:

داشتن روابط جنسی محافظت‌شده,
استفاده از سوزن تمیز برای تزریق و به اشتراک‌ نگذاشتن آن با افراد دیگر.

آزمایش‌ها و تشخیص بیماری
ایدز معمولاً از طریق آزمایش خون یا بزاق دهان و آزمون حضور پادتن ضد ویروس ایدز تشخیص داده می‌شود. متأسفانه این راه در مدت کوتاهی پس از ابتلا، تشخیص نتایج دقیقی نمی‌دهد. زیرا غالباً پس از شروع عفونت، بیش از دوازده هفته طول می‌کشد که بدن این پادتن‌ها را تولید کند. در موارد نادری، شش ماه طول می‌کشد تا این آزمایش مثبت شود. روش جدیدتر برای تشخیص بیماری، وجود پروتئینی در بدن است که پس از شروع عفونت سریعاً در بدن تولید می‌شود و بیماری را در روزهای نخستین تأیید کند. تشخیص زودهنگام باعث می‌شود برای جلوگیری از سرایت این ویروس به سایر افراد، هرچه سریع‌تر اقدامات احتیاطی انجام ‌شود. هم‌چنین شواهد بسیاری نشان می‌دهد که درمان‌های به‌موقع مزیت‌های فراوانی برای بیمار دارد.

پیشگیری
تاکنون درمانی برای ایدز کشف نشده است و هم‌چنین واکسنی نیز برای پیشگیری از ابتلا به آن وجود ندارد. ولی امکان پیشگیری از ابتلا به این بیماری وجود دارد. به این منظور افراد باید اطلاعات شخصی‌شان را در مورد این بیماری بالا ببرند و از ورود مواد آغشته به این ویروس (خون، مایع واژنی، منی و شیر مادر) به بدن جلوگیری کنند. به‌ منظور پیشگیری از گسترش این بیماری باید به نکات زیر توجه کرد:

۱. استفاده از کاندوم استفاده‌ نشده در هر بار رابطه‌ جنسی: اگر نمی‌دانید شریک جنسی‌تان مبتلا به ایدز است یا نه در هر بار مقاربت مقعدی یا مهبلی از کاندومی جدید استفاده کنید. هم‌چنین خانم‌ها می‌توانند از کاندوم‌های زنانه استفاده کنند. باید توجه داشته باشید که باید تنها از مایع‌های لغزنده‌کننده بر مبنای آب استفاده کنید، زیرا عموماً کاندوم‌های آغشته به مواد لغزنده‌کننده‌ روغنی ضعیف‌اند و احتمال پارگی در آن‌ها زیاد است. در طول مقاربت دهانی نیز از کاندوم‌های مربوطه استفاده کنید.

۲. مصرف داروی Truvada: در ژوئیه‌۲۰۱۲، FDA، سازمان رسیدگی به غذا و دارو، تصویب کرد استفاده از داروی Truvada خطر ابتلا به بیماری ایدز را در افرادی که در معرضِ این بیماری‌اند کاهش می‌دهد. هم‌چنین از این دارو در درمان HIV نیز استفاده می‌شود. زمانی این دارو برای جلوگیری از ابتلا به ایدز مؤثر است که با تشخیص پزشک شخص مطمئناً به HIV و یا هپاتیت B مبتلا نباشد. این دارو باید هرروز طبق نسخه‌ پزشک معالج مصرف شود و علاوه بر مصرف این دارو، باید از سایر راه‌های پیشگیری مانند استفاده از کاندوم نیز استفاده کرد. Truvada برای مصرف عمومی نیست و اگر قصد دارید از این دارو استفاده کنید، باید با پزشک خود مشورت کنید.

۳. مطلع‌کردن شریک جنسی از ابتلا به این بیماری. برای هر شخص این مسئله‌ای بسیار مهم است که بداند شریک جنسی‌اش مبتلا به ایدز است یا نه. شریک شما اگر به این ویروس مبتلا شده باشد، به آزمایش و معالجه نیاز دارد. هم‌چنین باید از وضعیت HIV خود مطلع باشد تا ناقل آن به دیگری نباشد.

۴. استفاده از سرنگ غیرآلوده:  اگر از سرنگ برای تزریق مواد مخدر و یا دارو استفاده می‌کنید، از استرلیزه‌ بودن آن اطمینان حاصل کنید و نیز آن را با دیگری به اشتراک نگذارید. از برنامه‌های تعویض سرنگ بهره ببرید و برای استفاده‌ دارویی خود از آن‌ها کمک بگیرید.

۵. مراقبت‌های پزشکی ویژه و سریع در صورت حامله‌ بودن: اگر HIV مثبت دارید، امکان دارد این ویروس را به کودک خود منتقل کنید. اما اگر درمان‌های دوره‌ بارداری را به‌خوبی انجام دهید، به احتمال دوسوم خطر ابتلای کودک خود را کاهش داده‌اید.

اچ  پی وی
بیش از صدها نوع ویروس اچ پی وی (پاپیلوم انسانی) وجود دارد که موجب پدیدآمدن زگیل در قسمت‌های مختلف بدن، از جمله کف پا، دست و صورت می‌شود.

بیش از چهل گونه از انواع ویروس اچ پی وی، به‌طور خاص، اندام تناسلی را هدف قرار می‌دهند. غالباً عفونت‌های ناشی از اچ پی وی به سرطان منجر نمی‌شود، اما ممکن است برخی از انواع آن در اندام تناسلی به بروز سرطان دهانه‌ رحم بیانجامد؛ دهانه‌ رحم ناحیه‌ میان واژن و تخمدان‌هاست. می‌توان برای پیشگیری از ابتلا به گونه‌های اچ پی وی به‌وجودآورنده‌ زگیل تناسلی یا سرطان دهانه‌ رحم واکسن تزریق کرد.

علائم بیماری
در اغلب موارد، دستگاه ایمنی بدن عفونت‌های ناشی از ویروس اچ پی وی را پیش از آن‌که فرصت ایجاد زگیل‌ داشته باشد از بین می‌برد. شکل ظاهری زگیل‌ها بسته به نوع‌شان متفاوت است.

زگیل‌های اندام تناسلی:  زگیل‌های اندام تناسلی ممکن است به شکل زخم‌های مسطح، ضایعه‌های کوچک گل‌کلم‌مانند یا برآمدگی‌های ساقه‌مانند ظاهر شوند. در زنان، زگیل اندام تناسلی معمولاً روی سطح فرج پدیدار می‌شود، ولی ممکن است در نزدیکی مقعد، روی دهانه‌ی رحم یا روی واژن نیز دیده شود. در آقایان، ممکن است روی آلت، پوست بیضه یا اطراف مقعد رشد کند. به‌ندرت این نوع از زگیل‌ها باعث ایجاد درد یا ناراحتی می‌شود.

زگیل‌های معمولی: زگیل‌های معمولی برآمدگی‌های زبری‌اند که معمولاً روی دست‌ها، انگشتان یا اطراف ناخن‌ها پدیدار می‌شوند. در بیش‌تر موارد، شکل ظاهری زگیل‌های معمولی آزاردهنده است و ممکن است حتی دردناک و مستعد جراحت یا خونریزی باشند.

زگیل‌های کف پا:  زگیل‌های کف پا زبر و دانه‌دانه‌اند و روی پاشنه، سینه‌ پا و نقاطی رشد می‌کنند که بیش‌ترین فشار بر آن‌ها وارد می‌شود. این زگیل‌ها می‌توانند باعث درد یا ناراحتی شوند.

زگیل‌های مسطح: زخم‌های تخت یا با اندکی برآمدگی و با رنگی تیره‌تر از رنگ معمولی پوست‌اند. این زگیل‌ها معمولاً روی صورت، گردن، دست‌ها، مچ دست‌ها، بازو یا زانوها دیده می‌شوند. زگیل‌های مسطح معمولاً به کودکان، نوجوانان یا جوانان کم سن‌ وسال سرایت می‌کنند.

سرطان دهانه‌ رحم:  اغلب سرطان‌های دهانه‌ی رحم براثر دو گونه از اچ پی وی‌های اندام تناسلی اتفاق می‌افتد. این دو گونه‌ اچ پی وی معمولاً زگیل تولید نمی‌کنند و به همین علت بیش‌تر زنان اغلب متوجه عفونت آن‌ها نمی‌شوند. معمولاً مراحل آغازین این سرطان بدون علامت است. تست‌های پاپ‌اسمیر تغییرات دهانه‌ رحم را شناسایی می‌کنند که به سرطان منجر می‌شود و به همین دلیل انجام مرتب آن به زنان توصیه

علل بیماری
ویروس اچ پی وی از طریق بریدگی، ساییدگی یا پارگی در لایه‌ی خارجی پوست وارد بدن می‌شود. عمدتاً این ویروس از راه تماس پوستی منتقل می‌شود.

اچ پی وی اندام تناسلی از طریق تماس جنسی یا مقاربت از مقعد و سایر تماس‌های پوستی با ناحیه‌ اندام‌های تناسلی منتقل می‌شود. برخی از ویروس‌های اچ پی وی، که از طریق رابطه‌ جنسی دهانی منتقل شده‌اند، موجب زخم‌های دهانی یا دستگاه تنفسی فوقانی می‌شوند.

اچ پی وی به‌ندرت در زمان وضع حمل از مادر به نوزاد منتقل می‌شود اما در صورت وقوع، ممکن است سبب عفونت در نواحی تناسلی یا تنفسی فوقانی کودک شود.

سرطان
اکثر سرطان‌های دهانه‌ رحم براثر دو گونه از اچ پی وی‌های اندام تناسلی اتفاق می‌افتد. این دو گونه ممکن است حتی باعث گسترش سرطان در اندام تناسلی، مقعد، دهان و دستگاه تنفسی فوقانی شود.

مراجعه به پزشک
اگر گمان می‌کنید به ویروس اچ پی وی آلوده شده‌اید، نخست به پزشک خانوادگی خود مراجعه ‌کنید. با توجه به این‌که زگیل‌های شما در کدام ناحیه پدید آمده‌اند، پزشک خانوادگی‌تان به شما توصیه می‌کند نزد یکی از این متخصصان بروید: متخصص اختلالات پوستی (درماتولوژیست یا متخصص امراض پوستی)، متخصص امراضِ پا (پودیاتریست)، متخصص اندام تناسلی مانند متخصص زنان (ژنیکولوژیست) یا متخصص دستگاه ادرار (اورولوژیست).

داروها و درمان‌ها
زگیل‌ها معمولاً بدون دارو و درمان مشخصی از بین می‌روند. اما ممکن است حتی در صورت ناپدیدشدن یا پاک‌سازی نیز فرد هم‌چنان ناقل ویروس باشد و عفونت را به دیگران انتقال دهد. معمولاً داروهای ازبین‌برنده‌ زگیل‌ها مستقیماً روی زخم مالیده می‌شود و باید چندین بار استعمال ‌شود تا تأثیر مطلوب برجای بگذارد. چنانچه استفاده از دارو بی‌فایده باشد، ممکن است پزشک  به‌طور فیزیکی زگیل را خارج کند.

پیشگیری
زگیل‌های معمولی: پیشگیری از زگیل‌های معمولی کار دشواری است. فردی که در بدنش زگیل‌های معمولی دارد می‌تواند با خودداری از دست‌زدن به زگیل و جویدن ناخن‌ها مانع رشد و گسترش آن‌ها شود.

زگیل‌های کف پا: می‌توان شیوع عفونت اچ پی ویِ ایجادکننده‌ی زگیل‌های کف پا را با چنین روش‌هایی متوقف کرد: تمیز و خشک نگه‌داشتن پاها، پوشیدن جوراب‌های تمیز و پوشیدن کفش یا دمپایی در استخرهای عمومی و رختکن‌ها.

زگیل‌های اندام تناسلی: می‌توان خطر ابتلا به زگیل‌های ناشی از اچ پی وی در اندام تناسلی را با داشتن تنها یک شریک جنسی برای طرفین برقرارکننده‌ رابطه‌ی جنسی و کاهش تعداد شرکای جنسی برای هر طرف و استفاده از کاندوم لاتکس که می‌تواند انتقال برخی از انواع اچ پی وی را متوقف کند نه همه‌ی انواع آن را.

واکسن‌های اچ پی وی
واکسنی به نام گاردازیل از گونه‌ای از اچ پی وی که منجر به بیش‌ترشدن زگیل‌های نواحی تناسلی و زگیل‌های دهانه‌ رحم می‌شود،  پیشگیری می‌کند. واکسن دیگری به نام سرواتیکس از سرطان دهانه‌ رحم جلوگیری می‌کند، اما در درمان زگیل‌های نواحی تناسلی تأثیری ندارد.

توصیه می‌شود دختران و پسران در یازده و دوازده سالگی به‌طور مداوم واکسن اچ پی وی را تزریق کنند. در غیر این صورت، واکسیناسیون در دختران و زنان تا ۲۶ سالگی و در پسران و آقایان تا ۲۱ سالگی توصیه می‌شود. واکسن‌زدن مردان تا ۲۶ سالگی نیز مفید است. این واکسن‌ها زمانی بیش‌ترین اثر را دارند که پیش از فعال‌شدن در امور جنسی تزریق شوند."
|هرپیس تناسلی|"تب‌خال دستگاه تناسلی (هرپیس تناسلی) یکی از بیماری‌های شایع میان مردان و زنان است. درد، خارش و زخم در دستگاه تناسلی از علائم تب‌خال دستگاه تناسلی است، اما بسیاری از افراد مبتلا هیچ نشانه‌ای ندارند. افراد مبتلا حتی اگر هیچ زخم یا نشانه‌ای هم نداشته باشند، می‌توانند بیماری را به دیگران منتقل کنند.

عامل ایجاد تب‌خال دستگاه تناسلی ویروس هرپس سیمپلکس (HSV) است و عامل اصلی انتقال این ویروس ارتباط جنسی است. پس از عفونت ابتدایی، ویروس به‌صورت نهفته در بدن باقی می‌ماند و ممکن است در سال چندین دوره فعال شود.
تاکنون درمانی قطعی برای تب‌خال دستگاه تناسلی یافت نشده است، اما داروهایی وجود دارد که می‌تواند علائم بیماری را بهتر کند و احتمال انتقال بیماری را کاهش دهد.

علائم بیماری
از آن‌جا که افراد مبتلا به ویروس HSV علائمی ندارند، بسیاری از آنان از بیماری خود آگاه نمی‌شوند. ممکن است علائم HSV آن‌قدر خفیف باشند که شناسایی نشوند. علائم اولیه‌ تب‌خال دستگاه تناسلی درد یا خارشی است که معمولاً چند هفته بعد از انتقال ویروس آغاز می‌شود. پس از گذشت چند روز می‌توان برآمدگی‌های کوچک قرمز رنگ یا تاول‌های کوچک سفیدرنگ را مشاهده کرد. پس از چند روز تاول‌ها پاره می‌شوند و زخم‌هایی ایجاد می‌کنند که خونریزی می‌کنند یا ترشح دارند. درنهایت این زخم‌ها پوسته‌پوسته می‌شوند و بهبود می‌یابند. در زنان، این زخم‌ها روی واژن، دستگاه تناسلی خارجی، باسن، مقعد و دهانه‌ی رحم‌ دیده می‌شود و در مردان، روی دستگاه تناسلی، باسن، بیضه‌ها، مقعد، مجرای خروجی مثانه و کانال داخل آلت تناسلی که به مثانه می‌رسد دیده می‌شود.

زخم‌ها ممکن است دردناک باشد و یا دردی نداشته باشد. این درد و حساسیت ممکن است تا درمان کامل عفونت ادامه داشته باشد، همچنین امکان دارد  به‌محض انتقال بیماری، علائم آنفولانزا مانند سردرد، بدن درد، تب و هم‌چنین تورم غدد لنفاوی در کشاله‌های ران بروز پیدا کند.

داروها و درمان‌ها
در حال حاضر درمان قطعی برای تب‌خال دستگاه تناسلی وجود ندارد، اما داروهای ضد ویروس از روش‌های زیر می‌تواند به کنترل بیماری کمک کند:

کمک به بهبود سریع‌تر زخم در دوره‌ اولیه‌ عود بیماری.
کم‌ کردن طول بیماری و شدت آن در صورت عود مجدد بیماری.
کاهش احتمال عود مجدد بیماری.
کاهش احتمال انتقال بیماری به دیگران.

ممکن است پزشک معالج، با توجه به نظر کارشناسی، دارو را فقط برای زمانی تجویز کند که علائم بیماری‌ آشکار است یا این‌که برای جلوگیری از احتمال عود مجدد بیماری حتا در زمانی دارو تجویز کند که علائم بیماری‌ نمود ظاهری ندارد.
در موارد وخیم، لازم است که بیمار برای تزریق داروی مناسب بستری شود.

پیشگیری
راه‌های پیشگیری از هرپس دستگاه تناسلی مانند سایر بیماری‌های مقاربتی است. نکته‌ مهم در مورد این بیماری جلوگیری از انتقال بیماری در هنگام وجود زخم‌هاست (زمانی که بیماری بسیار مسری است). بهترین روش پیشگیری از انتقال بیماری خودداری از داشتن رابطه‌ جنسی یا محدودکردن رابطه با فردی است که بیمار نیست. می‌توان به‌اختصار این موارد را برای جلوگیری از ابتلا به این بیماری بیان کرد:

استفاده از کاندوم در هر رابطه‌ جنسی
محدودکردن تعداد شرکای جنسی
جلوگیری از برقراری رابطه‌ی جنسی زمانی که یکی از طرفین در ناحیه‌ دستگاه تناسلی هرپس دارد"
|هپاتیت آ|"هپاتیت نوع A نوعی بیماری عفونی کبدی و بسیار مسری است که از طریق ویروس هپاتیت A منتقل می‌شود. هپاتیت A یکی از گونه‌های مختلف هپاتیت است که کبد را ملتهب می‌کند و در عملکرد آن تأثیر می‌گذارد. از جمله مواردی که احتمال سرایت بیماری را افزایش می‌دهد، آب و غذای آلوده و تماس نزدیک با شخص بیمار است. انواع خفیف هپاتیت A نیازی به درمان ندارد و بسیاری از افراد مبتلا به آن کاملاً و بدون هیچ عارضه‌ کبدی برای همیشه بهبود می‌یابند. بهترین راه برای پیشگیری از ابتلا به این بیماری رعایت صحیح بهداشت و شست‌وشوی دست‌ها به‌صورت متناوب است. برای افرادی که بیش‌تر در معرض ابتلا به این بیماری‌اند، واکسن‌های مؤثری وجود دارد.

علائم بیماری
علائم و نشانه‌های هپاتیت A معمولاً چند هفته بعد از ابتلا به بیماری ظاهر می‌شود که در این میان می‌توان به این موارد  اشاره کرد: خستگی و ضعف، حالت تهوع و استفراغ، درد یا ناراحتی در ناحیه‌ی شکم به‌خصوص در ناحیه‌ی کبد، طرف راست شکم، زیر دنده‌ها، ازدست‌دادن اشتها، تب خفیف، ادرار تیره و درد ماهیچه‌ای

علل بیماری
ویروس هپاتیت A معمولاً از طریق فرو بردن یا بلعیدن اندکی مدفوع آلوده گسترش پیدا می‌کند. ویروس هپاتیت A سلول‌های کبدی را آلوده می‌کند و باعث التهاب آنها می‌شود. التهاب سلول‌های کبدی سبب اختلال در عملکرد کبد و باعث بروز نشانه‌ها و علائم بیماری می‌شود.

ویروس هپاتیت A می‌تواند از راه‌های مختلفی انتقال یابد:

۱. زمانی که شخص آلوده به ویروس پس از اجابت مزاج، بدون آن‌که دست‌هایش را بشوید به شما غذا ‌دهد یا با غذای شما تماس داشته باشد.
نوشیدن آب‌ آلوده.

۲. خوردن صدفِ خامی که از آب‌ آلوده به فاضلاب گرفته شده است.

۳. تماس‌داشتن یا بودن در نزدیکی فرد مبتلا حتی اگر این شخص هنوز علائمی از بیماری  نداشته باشد.

۴. داشتن رابطه‌ جنسی با شخص مبتلا به ویروس.

عوارض
نشانه‌ها و علائم عفونی بیماری در شمار اندکی از بیماران مبتلا به هپاتیت A تا چندین هفته بیش‌تر از حد معمول باقی می‌ماند. در این بیماران ممکن است علائم بیماری برای مدتی از بین برود و پس از چند هفته دوباره عود ‌کند. طولانی‌شدن علائم و عوارض بیماری نشان از تفاوت آن با هپاتیت A معمولی ندارد.

نارسایی حاد کبد:  در مواردی نادر، هپاتیت A می‌تواند باعث نارسایی حاد کبد شود که از کارافتادگی کامل و ناگهانی کبد را به همراه دارد. افراد مبتلا به بیماری‌های مزمن کبدی یا افراد سال‌خورده بیش‌تر در معرض چنین خطری‌اند. برای درمان و کنترل نارسایی حاد کبدی بستری‌شدن در بیمارستان نیاز است. در برخی از موارد افراد مبتلا به این بیماری به پیوند کبد نیاز دارند. اگر یکی از نزدیکان‌تان به هپاتیت A مبتلاست، با پزشک یا مرکز درمانی تماس بگیرید تا مشخص شود آیا به واکسینه‌شدن شما در مقابل این بیماری نیاز است یا خیر. اگر علائم یا عوارض این بیماری را در خود احساس می‌کنید، به پزشک مراجعه کنید."
|هپاتیت ب|"هپاتیت B نوعی عفونت شدید کبدی است که عامل آن ویروس هپاتیت B است. در برخی از بیماران، مزمن‌شدن عفونت هپاتیت B منجر به ازکارافتادگی کبد یا سرطان کبد یا سیروز کبدی می‌شود؛ یعنی شرایطی که باعث زخم دائمی در کبد می‌شود.

بیش‌تر افرادی که در بزرگ‌سالی به هپاتیت B مبتلا می‌شوند کاملاً بهبود می‌یابند حتی اگر علائم‌شان شدید باشد. احتمال تبدیل هپاتیت B به هپاتیت B مزمن در نوزادان و کودکان بیش‌تر است. با وجود این‌که درمانی برای هپاتیت B وجود ندارد، اما واکسن آن از بروز این بیماری جلوگیری می‌کند. اگر شما به این بیماری مبتلا شده‌اید، با رعایت برخی از نکات می‌توانید از سرایت بیماری به دیگران جلوگیری کنید.

علائم بیماری
علائم و نشانه‌های هپاتیت B معمولاً سه ماه پس از زمان ابتلا ظاهر می‌شود و به دو درجه‌ خفیف و شدید طبقه‌بندی می‌شود. علائم و نشانه‌های هپاتیت B عبارتند از:‌ خستگی و ضعف، حالت تهوع و استفراغ، درد یا ناراحتی در ناحیه‌ شکم به‌خصوص در ناحیه‌ کبد، طرف راست شکم، زیر دنده‌ها ، کم‌اشتهایی، تب خفیف، ادرار تیره، درد ماهیچه‌ای، زردی پوست و چشم‌ها

بیش‌تر نوزادان و کودکان مبتلا به هپاتیت B هرگز علائمی از خود بروز نمی‌دهند. این امر در مورد برخی از بزرگ‌سالان نیز صادق است.

علل بیماری
ویروس هپاتیت B از طریق خون، اسپرم و دیگر مایعات بدن از فرد به فرد انتقال می‌یابد. هنگامی که HBV  وارد کبد شما می‌شود به سلول‌های کبد حمله می‌کند و تکثیر می‌شود. این تکثیر کبد را ملتهب می‌کند و منجر به بروز علائم عفونت هپاتیت B می‌شود.

ویروس هپاتیت B از راه‌های مختلفی انتقال می‌یابد:

۱. رابطه‌ جنسی محافظت‌نشده: اگر خون، بزاق، منی یا ترشحات واژینالیِ فرد مبتلا وارد بدن شریک جنسی وی شود.

۲. انتقال از طریق سوزن آلوده: سوزن و سرنگ عفونی و متعلقات مواد مخدر تزریقاتی مشترک از عوامل انتقال ویروس هپاتیت B است.

۳. تماس تصادفی با سوزن آلوده: هپاتیت B نگرانی جدی مأموران بهداشت و همه‌ی کسانی است که در تماس با خون انسان‌اند.

۴. انتقال از مادر آلوده به نوزاد: زنان باردار مبتلا به هپاتیت B می‌توانند ویروس این بیماری را در طول زایمان به فرزندشان انتقال دهند.

هپاتیت B حاد و هپاتیت B مزمن
عفونت هپاتیت B می‌تواند کوتاه‌مدت (هپاتیت B حاد) یا طولانی‌مدت (هپاتیت B مزمن) باشد. عفونت هپاتیت B کم‌تر از شش ماه باقی می‌ماند. اگر بیماری حاد باشد، معمولاً سیستم ایمنی بدن می‌تواند بدن ویروس را بین ببرد و شما حتماً طی چند ماه بهبود کامل پیدا می‌کنید.

هپاتیت بیش‌تر افرادی که در بزرگ‌سالی دچار هپاتیت B می‌شوند از نوع حاد است. عفونت هپاتیت B مزمن شش ماه و یا بیش‌تر به طول می‌انجامد. هنگامی که سیستم ایمنی نتواند با ویروس‌ها مقابله کند.

عفونت هپاتیت B ممکن است تمام عمر در بدن باقی بماند و موجب بیماری‌های جدی مانند سیروز یا سرطان کبد شود.

غالباً نوزادان هنگام تولد به HBV آلوده می‌شوند و شمار فراوانی از کودکان مبتلای 1 تا 5 سال دچار عفونت‌های مزمن می‌شوند. ممکن است عفونت مزمن مدت‌ها و تا زمانی که فرد به بیماری‌های جدی کبدی مبتلا می‌شود ناشناخته باقی بماند.

عوارض
ممکن است عفونت هپاتیت B مزمن به چنین عوارضی منجر شود:

۱. زخم کبد (سیروز): ممکن است عفونت هپاتیت B به التهاب کبد و به دنبال آن به زخم گسترده‌ی کبدی (سیروز) منجر شود. زخم کبد می‌تواند موجب آسیب‌رساندن به عملکرد کبد شود.

۲. سرطان کبد:  افراد مبتلا به هپاتیت B مزمن در معرض خطر بیش‌تری برای ابتلا به سرطان کبد هستند.

۳. نارسایی کبد: در نارسایی حاد کبد، عملکرد حیاتی کبد مختل می‌شود. هنگامی که این شرایط روی دهد، برای ادامه‌ زندگی پیوند کبد ضروری است.

۴. عفونت هپاتیت D: هر فرد مبتلا به هپاتیت B مزمن در معرض آلودگی به گونه‌ای دیگر از ویروس‌های هپاتیت است. کسی به هپاتیت D آلوده نمی‌شود مگر این‌که قبلاً به هپاتیت B مبتلا شده باشد. مبتلا بودن به هر دو نوع هپاتیت B و D خطر بروز
عوارض هپاتیت را افزایش می‌دهد.

۵. مشکلات کلیوی: ممکن است عفونت هپاتیت B موجب مشکلات کلیوی شود که در نهایت به نارسایی کلیه منجر می‌شود. در کودکان امکان بهبود این نوع مشکلات کلیوی بیش‌تر از بزرگسالان است.

تاثیر تغییر روش زندگی در زمان بیماری
در صورت ابتلا به هپاتیت B، برای کاهش خطر انتقال بیماری به اطرافیان‌تان راه‌های زیر را در نظر بگیرید:

برای برقراری رابطه‌ جنسی ایمن‌تر اقداماتی را انجام دهید. تنها راه جلوگیری از انتقال هپاتیت B پرهیز از تماس‌های جنسی است. اگر تصمیم گرفتید که رابطه‌ جنسی داشته باشید، با شریک جنسی‌تان درباره‌ خطر سرایت هپاتیت B به او صحبت کنید. برای هر بار تماس جنسی از یک کاندوم لاتکس جدید استفاده کنید، اما به یاد داشته باشید که با آن‌که استفاده از کاندوم خطر گسترش ویروس هپاتیت B را کاهش می‌دهد، اما خطر آن را به‌ کلی از بین نمی‌برد.

به شریک یا شرکای جنسی‌تان بگویید که به ویروس هپاتیت B آلوده‌اید. اگر شریک یا شرکای جنسی شما به ویروس آلوده شده باشند، آنها نیز باید آزمایش دهند و مراقبت‌های پزشکی دریافت کنند تا از وضعیت ویروس هپاتیت B خود آگاه شوند تا دیگران را مبتلا نکنند.

از سرنگ مشترک استفاده نکنید. اگر مواد مخدر وریدی مصرف می‌کنید هرگز سرنگ و سوزن خود را با دیگران به اشتراک نگذارید.

از اهدای خون و عضو اجتناب کنید. اهدای خون و عضو ویروس را انتقال می‌دهد.

تیغ اصلاح و مسواک خود را با دیگران به اشتراک نگذارید. ممکن است این وسایل مقدار کمی از خون آلوده را با خود به همراه داشته باشند.

در صورت بارداری پزشک‌تان را از بیماری‌تان مطلع کنید. بدین‌ترتیب نوزاد شما بلافاصله پس از تولد تحت درمان قرار می‌گیرد."
معاینه پستان و پیشگیری از سرطان|خودآزمایی پستان چیست و چگونه باید انجام گیرد؟|"یکی از راه های تشخیص زودرس سرطان پستان خودآزمایی پستان و یا معاینه آن توسط خود فرد است. در واقع این روش هزینه مالی ندارد و در هر ماه تنها ۱۵ دقیقه وقت جهت انجام آن لازم است. اکثریت بالای سرطان های پستان توسط خود فرد کشف می‌شوند.

البته این نوع معاینه نمی تواند جایگزین معاینه بالینی توسط پزشک یا ماموگرافی شود، اما در فاصله مراجعات پزشکی، شما را محافظت می کند. خودآزمایی باید هر ماه در تاریخ معین و به روش مشخصی انجام شود. زنان باید از سن ۲۰ سالگی به بعد خودآزمایی را انجام دهند و بهترین زمان انجام معاینه ۲ تا ۳ روز پس از پایان دوره قاعدگی است. در این زمان پستان‌ها کمترین حساسیت و سنگینی را دارند در نتیجه انجام معاینه راحت‌تر و نتیجه دقیق‌تر خواهد بود. اگر این زمان را مناسب خودآزمایی نمی‌بینید، برای خود روز مشخصی را تعیین کنید. همدم امکان تنظیم یادآور برای انجام تست‌ها را در اختیار شما قرار داده است.

خودآزمایی پستان شامل نگاه کردن و لمس کردن است. در برخی موارد بیماری‌های پستان به ویژه سرطان‌های پستان باعث بروز تغییراتی در ظاهر پستان می‌شود که با نگاه کردن به پستان‌ها قابل تشخیص است. هر گونه تغییری شامل فرورفتگی پوست یا نوک پستان، قرمزی یا زخم پستان، پوسته پوسته شدن نوک پستان، انحراف نوک پستان ها و برآمدگی در قسمتی از پستان یا برجستگی عروق در قسمتی از پستان و ترشحات غیرطبیعی به ویژه خونی بسیار مهم است. عدم تقارن پستان‌ها معمولاً بین زنان، به ویژه بعد از زایمان یا در دوران شیردهی رایج است اما هرگونه تغییر جدید در اندازه و شکل پستان‌ها باید بررسی شود. برای معاینه درست پستان‌ها در هنگام لمس، بهتر است از بند آخر سه انگشت میانی دست‌ها استفاده کنید، چون حساسیت لمسی آن بیشتر است. در هربار بررسی، سعی کنید پستان را از همه جهت‌ها معاینه کنید و غدد لنفاوی زیر بغل را هم فراموش نکنید. در این معاینه، بافت پستان را از قسمت زیر نوک پستان و هاله اطراف پستان به سمت زیر بغل معاینه می کنید.

به یاد داشته باشید که هرگز نباید پستان را بین انگشت‌ها فشار دهید زیرا این کار به طور کاذب احساس وجود توده را به شما می‌دهد. ‌اگر توده‌ای را پس از معاینه پستان لمس کردید و یا متوجه افزایش اندازه توده‌ای شدید که از قبل وجود داشته، همچنین در صورت مشاهده علائم دیگری که قبلاً به آن اشاره شد، حتماً به پزشک مراجعه کنید. توصیه‌های پزشکی درباره پیشگیری از سرطان پستان را جدی بگیرید و برای اطمینان از این که خودآزمایی را به خوبی و درستی انجام می‌دهید، از پزشک خود بخواهید این کار را به شما نشان دهد. فراموش نکنید که مردان نیز ممکن است دچار سرطان پستان شوند.

در مراحل اولیه سرطان پستان با وجود مشاهده نشانه‌ها ممکن است هیچ دردی و یا ناراحتی نداشته باشید. تنها با ماموگرافی و آزمایشات منظم پستان، می‌توانید از خطرناک نبودن تغییرات پستان مطمئن شوید. به یاد داشته باشید، بسیاری از برآمدگی ها و جوش ها، خوش‌خیم هستند،  سرطانی نیستند و به سادگی با درمان مناسب بهبود می یابند. اگر شما هر نشانه غیرطبیعی را در پستان خود مشاهده کردید، به پزشک مراجعه کنید. تشخیص و درمان به موقع سرطان پستان، شانس زندگی فرد را بیشتر می کند. هر ماه ۱۵ دقیقه برای معاینه پستان خود وقت بگذارید."
|انواع سرطان پستان|"۱. سرطان مجرایی: 85 تا 90 درصد افراد مبتلا به سرطان پستان، دچار این نوع سرطان هستند. در این نوع سرطان،  سلول های سرطانی فقط در داخل مجرای پستان رشد می کنند. اگر توده کوچکی را در پستان احساس کردید و  یا از نوک پستان ترشحاتی خارج شد، فورا به پزشک مراجعه کنید.

۲. سرطان لوپولی: 8 درصد افراد مبتلا به سرطان پستان دچار این نوع از سرطان هستند. شیر مادر هم درون این لوبول‌ها جمع می شود، به این ترتیب گاهی اوقات این لوبول‌ها پر می شوند، اما سرطان پستان نیستند. وجود توده سفت، تورم، تغییر ظاهر پستان و نوک پستان برگشته همه از علائم این سرطان است.  این سرطان را می‌توان از طریق بیوپسی یا نمونه برداری از بافت پستان تشخیص داد.

۳. سرطان التهابی پستان: این نوع سرطان در پوست رخ می‌دهد و موجب قرمزی و ورم پستان می شود و ظاهر پستان را ملتهب می کند. اگر علائم زیر را داشتید، فوراً به پزشک مراجعه کنید: اندازه پستان به طور ناگهانی بزرگ شود، پوست پستان شبیه پوست پرتقال شود، پوست پستان دائما در حال خارش باشد، پستان گرم و سفت شده باشد، درد پستان داشته باشید، نوک پستان تو رفته باشد و یا متوجه وجود ورم گره لنفاوی زیر بغل شوید.

۴. بیماری پاژه نوک پستان: در این بیماری که معمولا در یک پستان دیده می‌شود، نوک پستان خارش‌دار، فلس‌مانند و قرمزرنگ می شود و به راحتی با جوش اشتباه گرفته می شود. بثورات قرمزی که در نوک پستان وجود دارند ممکن است به سمت پوست قهوه ای اطراف نوک پستان گسترش یابد و یا ممکن است موجب یک زخم باز در نوک پستان شود و یا علائمی شبیه اگزما در نوک پستان داشته باشد."
|علائم سرطان پستان|"۱. وجود برآمدگی و یا ضخیم شدن منطقه‌ای در پستان و یا زیر بغل

۲. تغییر اندازه و یا شکل پستان در فرد بالغ و پس از پایان دوره رشد

۳. از نوک پستان، مایعی ترشح کند که شیر نیست

۴.  تغییر اندازه و شکل نوک پستان

۵. تغییر رنگ و یا بافت نوک پستان و یا هاله اطراف نوک پستان

۶. پوست پستان دچار فرورفتگی، چروکیدگی و یا جوش شود"
|خودآزمایی پستان|"این معاینه باید هر ماه توسط خود شما انجام شود. غیر از این خودآزمایی، باید ماموگرامی سالانه و آزمایشات پزشکی را نیز فراموش نکنید. با این معاینه می‌توانید تغییرات یک ماه گذشته را در پستان‌هاتان ببینید.  روز معینی را در هر ماه برای این معاینه انتخاب کنید و هیچ گاه آن روز را فراموش نکنید. همدم امکان تنظیم یادآور معاینه پستان را دارد. با آرامش و تنفس معمولی این معاینه را انجام دهید و  هر گونه تغییری را با پزشک خود در میان بگذارید. این خودآزمایی در ۵ مرحله انجام می‌شود:

۱. دست‌ها بر مفصل ران: بایستید و دست‌های خود را بر مفصل ران بگذارید و ظاهر هر دو پستان خود را بررسی کنید. اندازه، شکل و فاصله بین پستان‌ها را نگاه کنید. اگر تغییری در رنگ پوست و یا بافت پستان می بینید، آن را یادداشت کنید. به نوک پستان و هاله اطراف آن نگاه کنید و ببینید که سالم به نظر می رسند یا نه.

۲. دست‌ها پشت سر: مقابل یک آیینه بیایستید، دست‌ها را بالا ببرید و پشت سرتان قرار دهید و به حرکت پستان‌ها به سمت بالا دقت کنید و هرگونه تغییری را یادداشت کنید. به نوک پستان‌ها و هاله اطراف آن نگاه کنید و ببینید گودی، برآمدگی و یا تورفتگی در این نواحی بوجود نیامده باشد. به زیر بغل خود نگاه کنید و ببینید در آن ناحیه  گره‌های لنفاوی ورمی وجود نداشته باشد.

۳. ایستاده و مالش: دست چپ خود را بالا ببرید و با استفاده از انگشتان دست راست بر روی پستان چپ فشار کمی وارد کنید. انگشتان خود را از بالا تا پایین پستان و همینطور از سمت داخلی پستان به سمت زیر بغل حرکت دهید. می‌توانید این کار را با حرکت‌‌های دایره‌ای انجام دهید. هر گونه تغییری در بافت، رنگ و یا اندازه پستان را یادداشت کنید. سپس روی پستان راست نیز همین معاینه را انجام دهید. بهتر است این معاینه را در زیر دوش آب انجام دهید، زیرا پوست خیس است و حرکت انگشت‌ها ساده‌تر است.

 ۴. بررسی نوک پستان:‌ هر دو دست خود را پایین بیاورید. با انگشتان میانه و اشاره دست راست، به آرامی نوک پستان چپ را فشار دهید و نوک پستان را به طرف جلو بکشید. ببینید که آیا نوک پستان به جای اول خود بازمی‌گردد؟ و آیا مایعی از نوک پستان ترشح می شود؟ تغییرات را یادداشت کنید. پستان راست را نیز به همین طریق معاینه کنید.

۵.  درازکشیده و مالش: این معاینه را در اتاق انجام دهید. دراز بکشید و بالش را زیر سر و شانه‌های خود قرار دهید. دست چپ خود را پشت سرتان قرار دهید. با دست راست، پستان و زیر بغل را همانطور که در معاینه ایستاده و مالش توضیح داده شد، مالش دهید. هر گونه تغییر در بافت، رنگ و اندازه را یادداشت کنید و سپس پستان دیگر را نیز معاینه کنید."
